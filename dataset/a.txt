却说董承等问马腾曰公欲用何人
马腾曰见有豫州牧刘玄德在此何不求之
承曰此人虽系皇叔今正依附曹操安肯行此事耶
腾曰吾观前日围场之中曹操迎受众贺之时云长在玄德背后挺刀欲杀操玄德以目视之而止
玄德非不欲图操恨操牙爪多恐力不及耳
公试求之当必应允
吴硕曰此事不宜太速当从容商议
众皆散去
次日黑夜里董承怀诏径往玄德公馆中来
门吏入报玄德迎出请入小阁坐定
关张侍立于侧
玄德曰国舅夤夜至此必有事故
承曰白日乘马相访恐操见疑故黑夜相见
玄德命取酒相待
承曰前日围场之中云长欲杀曹操将军动目摆头而退之何也
玄德失惊曰公何以知之
承曰人皆不见某独见之
玄德不能隐讳遂曰舍弟见操僭越故不觉发怒耳
承掩面而哭曰朝廷臣子若尽如云长何忧不太平哉
玄德恐是曹操使他来试探乃佯言曰曹丞相治国为何忧不太平
承变色而起曰公乃汉朝皇叔故剖肝沥胆以相告公何诈也
玄德曰恐国舅有诈故相试耳
于是董承取衣带诏令观之玄德不胜悲愤
又将义状出示上止有六位一车骑将军董承二工部侍郎王子服三长水校尉种辑四议郎吴硕五昭信将军吴子兰六西凉太守马腾
玄德曰公既奉诏讨贼备敢不效犬马之劳
承拜谢便请书名
玄德亦书左将军刘备押了字付承收讫
承曰尚容再请三人共聚十义以图国贼玄德曰切宜缓缓施行不可轻泄
共议到五更相别去了
玄德也防曹操谋害就下处后园种菜亲自浇灌以为韬晦之计
关张二人曰兄不留心天下大事而学小人之事何也
玄德曰此非二弟所知也
二人乃不复言
一日关张不在玄德正在后园浇菜许褚张辽引数十人入园中曰丞相有命请使君便行
玄德惊问曰有甚紧事
许褚曰不知
只教我来相请
玄德只得随二人入府见操
操笑曰在家做得好大事
?得玄德面如土色
操执玄德手直至后园曰玄德学圃不易
玄德方才放心答曰无事消遣耳
操曰适见枝头梅子青青忽感去年征张绣时道上缺水将士皆渴吾心生一计以鞭虚指曰前面有梅林
军士闻之口皆生唾由是不渴
今见此梅不可不赏
又值煮酒正熟故邀使君小亭一会
玄德心神方定
随至小亭已设樽俎盘置青梅一樽煮酒
二人对坐开怀畅饮
酒至半酣忽阴云漠漠聚雨将至
从人遥指天外龙挂操与玄德凭栏观之
操曰使君知龙之变化否
玄德曰未知其详
操曰龙能大能小能升能隐大则兴云吐雾小则隐介藏形升则飞腾于宇宙之间隐则潜伏于波涛之内
方今春深龙乘时变化犹人得志而纵横四海
龙之为物可比世之英雄
玄德久历四方必知当世英雄
请试指言之
玄德曰备肉眼安识英雄
操曰休得过谦
玄德曰备叨恩庇得仕于朝
天下英雄实有未知
操曰既不识其面亦闻其名
玄德曰淮南袁术兵粮足备可为英雄
操笑曰冢中枯骨吾早晚必擒之
玄德曰河北袁绍四世三公门多故吏今虎踞冀州之地部下能事者极多可为英雄
操笑曰袁绍色厉胆薄好谋无断干大事而惜身见小利而忘命非英雄也
玄德曰有一人名称八俊威镇九州刘景升可为英雄
操曰刘表虚名无实非英雄也
玄德曰有一人血气方刚江东领袖——孙伯符乃英雄也
操曰孙策藉父之名非英雄也
玄德曰益州刘季玉可为英雄乎
操曰刘璋虽系宗室乃守户之犬耳何足为英雄
玄德曰如张绣张鲁韩遂等辈皆何如
操鼓掌大笑曰此等碌碌小人何足挂齿
玄德曰舍此之外备实不知
操曰夫英雄者胸怀大志腹有良谋有包藏宇宙之机吞吐天地之志者也
玄德曰谁能当之
操以手指玄德后自指曰今天下英雄惟使君与操耳
玄德闻言吃了一惊手中所执匙箸不觉落于地下
时正值天雨将至雷声大作
玄德乃从容俯首拾箸曰一震之威乃至于此
操笑曰丈夫亦畏雷乎
玄德曰圣人迅雷风烈必变安得不畏
将闻言失箸缘故轻轻掩饰过了
操遂不疑玄德
后人有诗赞曰勉从虎穴暂趋身说破英雄惊杀人
巧借闻雷来掩饰随机应变信如神
天雨方住见两个人撞入后园手提宝剑突至亭前左右拦挡不住
操视之乃关张二人也
原来二人从城外射箭方回听得玄德被许褚张辽请将去了慌忙来相府打听闻说在后园只恐有失故冲突而入
却见玄德与操对坐饮酒
二人按剑而立
操问二人何来
云长曰听知丞相和兄饮酒特来舞剑以助一笑
操笑曰此非鸿门会安用项庄项伯乎
玄德亦笑
操命取酒与二樊哙压惊
关张拜谢
须臾席散玄德辞操而归
云长曰险些惊杀我两个
玄德以落箸事说与关张
关张问是何意
玄德曰吾之学圃正欲使操知我无大志不意操竟指我为英雄我故失惊落箸
又恐操生疑故借惧雷以掩饰之耳
关张曰兄真高见
操次日又请玄德
正饮间人报满宠去探听袁绍而回
操召入问之
宠曰公孙瓒已被袁绍破了
玄德急问曰愿闻其详
宠曰瓒与绍战不利筑城围圈圈上建楼高十丈名曰易京楼积粟三十万以自守
战士出入不息或有被绍围者众请救之
瓒曰若救一人后之战者只望人救不肯死战矣
遂不肯救
因此袁绍兵来多有降者
瓒势孤使人持书赴许都求救不意中途为绍军所获
瓒又遗书张燕暗约举火为号里应外合
下书人又被袁绍擒住却来城外放火诱敌
瓒自出战伏兵四起军马折其大半
退守城中被袁绍穿地直入瓒所居之楼下放起火来
瓒无走路先杀妻子然后自缢全家都被火焚了
今袁绍得了瓒军声势甚盛
绍弟袁术在淮南骄奢过度不恤军民众皆背反
术使人归帝号于袁绍
绍欲取玉玺术约亲自送至见今弃淮南欲归河北
若二人协力急难收复
乞丞相作急图之
玄德闻公孙瓒已死追念昔日荐己之恩不胜伤感又不知赵子龙如何下落放心不下
因暗想曰我不就此时寻个脱身之计更待何时
遂起身对操曰术若投绍必从徐州过备请一军就半路截击术可擒矣
操笑曰来日奏帝即便起兵
次日玄德面奏君
操令玄德总督五万人马又差朱灵路昭二人同行
玄德辞帝帝泣送之
玄德到寓星夜收拾军器鞍马挂了将军印催促便行
董承赶出十里长亭来送
玄德曰国舅宁耐
某此行必有以报命
承曰公宜留意勿负帝心
二人分别
关张在马上问曰兄今番出征何故如此慌速
玄德曰吾乃笼中鸟网中鱼此一行如鱼入大海鸟上青霄不受笼网之羁绊也
因命关张催朱灵路昭军马速行
时郭嘉程昱考较钱粮方回知曹操已遣玄德进兵徐州慌入谏曰丞相何故令刘备督军
操曰欲截袁术耳
程昱曰昔刘备为豫州牧时某等请杀之丞相不听今日又与之兵此放龙入海纵虎归山也
后欲治之其可得乎
郭嘉曰丞相纵不杀备亦不当使之去
古人云一日纵敌万世之患
望丞相察之
操然其言遂令许褚将兵五百前往务要追玄德转来
许褚应诺而去
却说玄德正行之间只见后面尘头骤起谓关张曰此必曹兵追至也
遂下了营寨令关张各执军器立于两边
许褚至见严兵整甲乃下马入营见玄德
玄德曰公来此何干
褚曰奉丞相命特请将军回去别有商议
玄德曰将在外君命有所不受
吾面过君又蒙丞相钧语
今别无他议公可速回为我禀覆丞相
许褚寻思丞相与他一向交好今番又不曾教我来厮杀只得将他言语回覆另候裁夺便了
遂辞了玄德领兵而回
回见曹操备述玄德之言
操犹豫未决
程昱郭嘉曰备不肯回兵可知其心变矣
操曰我有朱灵路昭二人在彼料玄德未必敢心变
况我既遣之何可复悔
遂不复追玄德
后人有诗叹玄德曰束兵秣马去匆匆心念天言衣带中
撞破铁笼逃虎豹顿开金锁走蛟龙
却说马腾见玄德已去边报又急亦回西凉州去了
玄德兵至徐州刺史车胄出迎
公宴毕孙乾糜竺等都来参见
玄德回家探视老小一面差人探听袁术
探子回报袁术奢侈太过雷薄陈兰皆投嵩山去了
术势甚衰乃作书让帝号于袁绍
绍命人召术术乃收拾人马宫禁御用之物先到徐州来
玄德知袁术将至乃引关张朱灵路昭五万军出正迎着先锋纪灵至
张飞更不打话直取纪灵
斗无十合张飞大喝一声刺纪灵于马下败军奔走
袁术自引军来斗
玄德分兵三路朱灵路昭在左关张在右玄德自引兵居中与术相见在门旗下责骂曰汝反逆不道吾今奉明诏前来讨汝
汝当束手受降免你罪犯
袁术骂曰织席编屦小辈安敢轻我
麾兵赶来
玄德暂退让左右两路军杀出
杀得术军尸横遍野血流成渠兵卒逃亡不可胜计
又被嵩山雷薄陈兰劫去钱粮草料
欲回寿春又被群盗所袭只得住于江亭
止有一千余众皆老弱之辈
时当盛暑粮食尽绝只剩麦三十斛分派军士
家人无食多有饿死者
术嫌饭粗不能下咽乃命庖人取蜜水止渴
庖人曰止有血水安有蜜水
术坐于床上大叫一声倒于地下吐血斗余而死
时建安四年六月也
后人有诗曰汉末刀兵起四方无端袁术太猖狂不思累世为公相便欲孤身作帝王
*枉夸传国玺骄奢妄说应天祥
渴思蜜水无由得独卧空床呕血亡
袁术已死侄袁胤将灵柩及妻子奔庐江来被徐璆尽杀之
璆夺得玉玺赴许都献于曹操
操大喜封徐璆为高陵太守
此时玉玺归操
却说玄德知袁术已丧写表申奏朝廷书呈曹操令朱灵路昭回许都留下军马保守徐州一面亲自出城招谕流散人民复业
且说朱灵路昭回许都见曹操说玄德留下军马
操怒欲斩二人
荀彧曰权归刘备二人亦无奈何
操乃赦之
彧又曰可写书与车胄就内图之
操从其计暗使人来见车胄传曹操钧旨
胄随即请陈登商议此事
登曰此事极易
今刘备出城招民不日将还将军可命军士伏于瓮城边只作接他待马到来一刀斩之某在城上射住后军大事济矣
陈登回见父陈珪备言其事
珪命登先往报知玄德
登领父命飞马去报正迎着关张报说如此如此
原来关张先回玄德在后
张飞听得便要去厮杀
云长曰他伏瓮城边待我去必有失
我有一计可杀车胄乘夜扮作曹军到徐州引车胄出迎袭而杀之
飞然其言
那部下军原有曹操旗号衣甲都同
当夜三更到城边叫门
城上问是谁众应是曹丞相差来张文远的人马
报知车胄胄急请陈登议曰若不迎接诚恐有疑若出迎之又恐有诈
胄乃上城回言黑夜难以分辨平明了相见
城下答应只恐刘备知道疾快开门
车胄犹豫未定城外一片声叫开门
车胄只得披挂上马引一千军出城跑过吊桥大叫文远何在
火光中只见云长提刀纵马直迎车胄大叫曰匹夫安敢怀诈欲杀吾兄
车胄大惊战未数合遮拦不住拨马便回
到吊桥边城上陈登乱箭射下车胄绕城而走
云长赶来手起一刀砍于马下割下首级提回望城上呼曰反贼车胄吾已杀之众等无罪投降免死
诸军倒戈投降军民皆安
云长将胄头去迎玄德具言车胄欲害之事今已斩首
玄德大惊曰曹操若来
如之奈何
云长曰弟与张飞迎之
玄德懊悔不已遂入徐州
百姓父老伏道而接
玄德到府寻张飞飞已将车胄全家杀尽
玄德曰杀了曹操心腹之人如何肯休
陈登曰某有一计可退曹操
正是既把孤身离虎穴还将妙计息狼烟
不知陈登说出甚计来且听下文分解
却说陈登献计于玄德曰曹操所惧者袁绍
绍虎踞冀青幽并诸郡带甲百万文官武将极多今何不写书遣人到彼求救
玄德曰绍向与我未通往来今又新破其弟安肯相助
登曰此间有一人与袁绍三世通家若得其一书致绍绍必来相助
玄德问何人
登曰此人乃公平日所折节敬礼者何故忘之
玄德猛省曰莫非郑康成先生乎
登笑曰然也
原来郑康成名玄好学多才尝受业于马融
融每当讲学必设绛帐前聚生徒后陈声妓侍女环列左右
玄听讲三年目不邪视融甚奇之
及学成而归
融叹曰得我学之秘者惟郑玄一人耳
玄家中侍婢俱通毛诗
一婢尝忤玄意玄命长跪阶前
一婢戏谓之曰胡为乎泥中
此婢应声曰薄言往愬逢彼之怒
其风雅如此
桓帝朝玄官至尚书后因十常侍之乱弃官归田居于徐州
玄德在涿郡时已曾师事之及为徐州牧时时造庐请教敬礼特甚
当下玄德想出此人大喜便同陈登亲至郑玄家中求其作书
玄慨然依允写书一封付与玄德
玄德便差孙乾星夜赍往袁绍处投递
绍览毕自忖曰玄德攻灭吾弟本不当相助但重以郑尚书之命不得不往救之
遂聚文武官商议兴兵伐曹操
谋士田丰曰兵起连年百姓疲弊仓廪无积不可复兴大军
宜先遣人献捷天子若不得通乃表称曹操隔我王路然后提兵屯黎阳更于河内增益舟楫缮置军器分遣精兵屯扎边鄙
三年之中大事可定也
谋士审配曰不然
以明公之神武抚河朔之强盛兴兵讨曹贼易如反掌何必迁延日月
谋士沮授曰制胜之策不在强盛
曹操法令既行士卒精练比公孙瓒坐受困者不同
今弃献捷良策而兴无名之兵窃为明公不取
谋士郭图曰非也
兵加曹操岂曰无名
公正当及时早定大业
愿从郑尚书之言与刘备共仗大义剿灭曹贼上合天意下合民情实为幸甚
四人争论未定绍躇踌不决
忽许攸荀谌自外而入
绍曰二人多有见识且看如何主张
二人施礼毕绍曰郑尚书有书来令我起兵助刘备攻曹操
起兵是乎
不起兵是乎
二人齐声应曰明公以众克寡以强攻弱讨汉贼以扶王室起兵是也
绍曰二人所见正合我心
便商议兴兵
先令孙乾回授郑玄并约玄德准备接应一面令审配逢纪为统军田丰荀谌许攸为谋士颜良文丑为将军起马军十五万步兵十五万共精兵三十万望黎阳进发
分拨已定郭图进曰以明公大义伐操必须数操之恶驰檄各郡声罪致讨然后名正言顺
绍从之遂令书记陈琳草檄
琳字孔璋素有才名灵帝时为主簿因谏何进不听复遭董卓之乱避难冀州绍用为记室
当下领命草檄援笔立就
其文曰绍览檄大喜即命使将此檄遍行州郡并于各处关津隘口张挂
檄文传至许都时曹操方患头风卧病在床
左右将此檄传进操见之毛骨悚然出了一身冷汗不觉头风顿愈从床上一跃而起顾谓曹洪曰此微何人所作
洪曰闻是陈琳之笔
操笑曰有文事者必须以武略济之
陈琳文事虽佳其如袁绍武略之不足何
遂聚众谋士商议迎敌
孔融闻之来见操曰袁绍势大不可与战只可与和
荀彧曰袁绍无用之人何必议和
融曰袁绍士广民强
其部下如许攸郭图审配逢纪皆智谋之士田丰沮授皆忠臣也颜良文丑勇冠三军其余高览张郃淳于琼等俱世之名将
——何谓绍为无用之人乎
彧笑曰绍兵多而不整
田丰刚而犯上许攸贪而不智审配专而无谋逢纪果而无用此数人者势不相容必生内变颜良文丑匹夫之勇一战可擒
其余碌碌等辈纵有百万何足道哉
孔融默然
操大笑曰皆不出荀文若之料
遂唤前军刘岱后军王忠引军五万打着丞相旗号去徐州攻刘备
原来刘岱旧为兖州刺史及操取兖州岱降于操操用为偏将故今差他与王忠一同领兵
操却自引大军二十万进黎阳拒袁绍
程昱曰恐刘岱王忠不称其使
操曰吾亦知非刘备敌手权且虚张声势
分付不可轻进
待我破绍再勒兵破备
刘岱王忠领兵去了
曹操自引兵至黎阳
两军隔八十里各自深沟高垒相持不战
自八月守至十月
原来许攸不乐审配领兵沮授又恨绍不用其谋各不相和不图进取
袁绍心怀疑惑不思进兵操乃唤吕布手下降将臧霸守把青徐于禁李典屯兵河上曹仁总督大军屯于官渡操自引一军竟回许都
且说刘岱王忠引军五万离徐州一百里下寨
中军虚打曹丞相旗号未敢进兵只打听河北消息
这里玄德也不知曹操虚实未敢擅动亦只探听河北
忽曹操差人催刘岱王忠进战
二人在寨中商议
岱曰丞相催促攻城你可先去
王忠曰丞相先差你
岱曰我是主将如何先去
忠曰我和你同引兵去
岱曰我与你拈阄拈着的便去
王忠拈着先字只得分一半军马来攻徐州
玄德听知军马到来请陈登商议曰袁本初虽屯兵黎阳奈谋臣不和尚未进取
曹操不知在何处
闻黎阳军中无操旗号如何这里却反有他旗号
登曰操诡计百出必以河北为重亲自监督却故意不建旗号乃于此处虚张旗号吾意操必不在此
玄德曰两弟谁可探听虚实
张飞曰小弟愿往
玄德曰汝为人躁暴不可去
飞曰便是有曹操也拿将来
云长曰待弟往观其动静
玄德曰云长若去我却放心
于是云长引三千人马出徐州来
时值初冬阴云布合雪花乱飘军马皆冒雪布阵
云长骤马提刀而出大叫王忠打话
忠出曰丞相到此缘何不降
云长曰请丞相出阵我自有话说
忠曰丞相岂肯轻见你
云长大怒骤马向前
王忠挺枪来迎
两马相交云长拨马便走
王忠赶来
转过山坡云长回马大叫一声舞刀直取
王忠拦截不住恰待骤马奔逃云长左手倒提宝刀右手揪住王忠勒甲绦拖下鞍鞒横担于马上回本阵来
王忠军四散奔走
云长押解王忠回徐州见玄德
玄德问尔乃何人
现居何职
敢诈称曹丞相
忠曰焉敢有诈
奉命教我虚张声势以为疑兵
丞相实不在此
玄德教付衣服酒食且暂监下待捉了刘岱再作商议
云长曰某知兄有和解之意故生擒将来
玄德曰吾恐翼德躁暴杀了王忠故不教去
此等人杀之无益留之可为解和之地
张飞曰二哥捉了王忠我去生擒刘岱来
玄德曰刘岱昔为兖州刺史虎牢关伐董卓时也是一镇诸侯今日为前军不可轻敌
飞曰量此辈何足道哉
我也似二哥生擒将来便了
玄德曰只恐坏了他性命误我大事
飞曰如杀了我偿他命
玄德遂与军三千
飞引兵前进
却说刘岱知王忠被擒坚守不出
张飞每日在寨前叫骂岱听知是张飞越不敢出
飞守了数日见岱不出心生一计传令今夜二更去劫寨日间却在帐中饮酒诈醉寻军士罪过打了一顿缚在营中曰待我今夜出兵时将来祭旗
却暗使左右纵之去
军士得脱偷走出营径往刘岱营中来报劫寨之事
刘岱见降卒身受重伤遂听其说虚扎空寨伏兵在外
是夜张飞却分兵三路中间使三十余人劫寨放火却教两路军抄出他寨后看火起为号夹击之
三更时分张飞自引精兵先断刘岱后路中路三十余人抢入寨中放火
刘岱伏兵恰待杀入张飞两路兵齐出
岱军自乱正不知飞兵多少各自溃散
刘岱引一队残军夺路而走正撞见张飞狭路相逢急难回避交马只一合早被张飞生擒过去
余众皆降
飞使人先报入徐州
玄德闻之谓云长曰翼德自来粗莽今亦用智吾无忧矣
乃亲自出郭迎之
飞曰哥哥道我躁暴今日如何
玄德曰不用言语相激如何肯使机谋
玄德见缚刘岱过来慌下马解其缚曰小弟张飞误有冒渎望乞恕罪
遂迎入徐州放出王忠一同管待
玄德曰前因车胄欲害备故不得不杀之
丞相错疑备反遣二将军前来问罪
备受丞相大恩正思报效安敢反耶
二将军至许都望善言为备分诉备之幸也
刘岱王忠曰深荷使君不杀之恩当于丞相处方便以某两家老小保使君
玄德称谢
次日尽还原领军马送出郭外
刘岱王忠行不上十余里一声鼓响张飞拦路大喝曰我哥哥忒没分晓
捉住贼将如何又放了
?得刘岱王忠在马上发颤
张飞睁眼挺枪赶来背后一人飞马大叫不得无礼
视之乃云长也
刘岱王忠方才放心
云长曰既兄长放了吾弟如何不遵法令
飞曰今番放了下次又来
云长曰待他再来杀之未迟
刘岱王忠连声告退曰便丞相诛我三族也不来了
望将军宽恕
飞曰便是曹操自来也杀他片甲不回
今番权且寄下两颗头
刘岱王忠抱头鼠窜而去
云长翼德回见玄德曰曹操必然复来
孙乾谓玄德曰徐州受敌之地不可久居不若分兵屯小沛守邳城为掎角之势以防曹操
玄德用其言令云长守下邳甘糜二夫人亦于下邳安置
甘夫人乃小沛人也糜夫人乃糜竺之妹也
孙乾简雍糜竺糜芳守徐州
玄德与张飞屯小沛
刘岱王忠回见曹操具言刘备不反之事
操怒骂辱国之徒留你何用
喝令左右推出斩之
正是犬豕何堪共虎斗鱼虾空自与龙争
不知二人性命如何且听下文分解
却说曹操欲斩刘岱王忠
孔融谏曰二人本非刘备敌手若斩之恐失将士之心
操乃免其死黜罢爵禄
欲自起兵伐玄德
孔融曰方今隆冬盛寒未可动兵待来春未为晚也
可先使人招安张绣刘表然后再图徐州
操然其言先遣刘晔往说张绣
晔至襄城先见贾诩陈说曹公盛德
诩乃留晔于家中
次日来见张绣说曹公遣刘晔招安之事
正议间忽报袁绍有使至
使者呈上书信
绣览之亦是招安之意
诩问来使曰近日兴兵破曹操胜负何如
使曰隆冬寒月权且罢兵
今以将军与荆州刘表俱有国士之风故来相请耳
诩大笑曰汝可便回见本初道汝兄弟尚不能容何能容天下国士乎
当面扯碎书叱退来使
张绣曰方今袁强曹弱今毁书叱使袁绍若至当如之何
诩曰不如去从曹操
绣曰吾先与操有仇安得相容
诩曰从操其便有三夫曹公奉天子明诏征伐天下其宜从一也绍强盛我以少从之必不以我为重操虽弱得我必喜其宜从二也曹公王霸之志必释私怨以明德于四海其宜从三也
愿将军无疑焉
绣从其言请刘晔相见
晔盛称操德且曰丞相若记旧怨安肯使某来结好将军乎
绣大喜即同贾诩等赴许都投降
绣见操拜于阶下
操忙扶起执其手曰有小过失勿记于心
遂封绣为扬武将军封贾诩为执金吾使
操即命绣作书招安刘表
贾诩进曰刘景升好结纳名流今必得一有文名之士往说之方可降耳
操问荀攸曰谁人可去
攸曰孔文举可当其任
攸出见孔融曰丞相欲得一有文名之士以备行人之选
公可当此任否
融曰吾友祢衡字正平其才十倍于我
此人宜在帝左右不但可备行人而已
我当荐之天子
于是遂上表奏帝
其文曰臣闻洪水横流帝思俾乂旁求四方以招贤俊
昔世宗继统将弘基业畴咨熙载群士响臻
陛下睿圣纂承基绪遭遇厄运劳谦日昃维岳降神异人并出
窃见处士平原祢衡年二十四字正平淑质贞亮英才卓跞
初涉艺文升堂睹奥目所一见辄诵之口耳所暂闻不忘于心性与道合思若有神弘羊潜计安世默识以衡准之诚不足怪
忠果正直志怀霜雪见善若惊嫉恶若仇任座抗行史鱼厉节殆无以过也
鸷鸟累百不如一鹗使衡立朝必有可观
飞辩骋词溢气坌涌解疑释结临敌有余
昔贾谊求试属国诡系单于终军欲以长缨牵制劲越弱冠慷慨前世美之
近日路粹严象亦用异才擢拜台郎
衡宜与为比
如得龙跃天衢振翼云汉扬声紫微垂光虹蜺足以昭近署之多士增四门之穆穆
钧天广乐必有奇丽之观帝室皇居必蓄非常之宝
若衡等辈不可多得
激楚阳阿至妙之容掌伎者之所贪飞兔騕袅绝足奔放良乐之所急也
臣等区区敢不以闻
陛下笃慎取士必须效试乞令衡以褐衣召见
如无可观采臣等受面欺之罪
帝览表以付曹操
操遂使人召衡至
礼毕操不命坐
祢衡仰天叹曰天地虽阔何无一人也
操曰吾手下有数十人皆当世英雄何谓无人
衡曰愿闻
操曰荀彧荀攸郭嘉程昱机深智远虽萧何陈平不及也
张辽许褚李典乐进勇不可当虽岑彭马武不及也
吕虔满宠为从事于禁徐晃为先锋夏侯惇天下奇才曹子孝世间福将
安得无人
衡笑曰公言差矣
此等人物吾尽识之荀彧可使吊丧问疾荀攸可使看坟守墓程昱可使关门闭户郭嘉可使白词念赋张辽可使击鼓鸣金许褚可使牧牛放马乐进可使取状读招李典可使传书送檄吕虔可使磨刀铸剑满宠可使饮酒食糟于禁可使负版筑墙徐晃可使屠猪杀狗夏侯惇称为完体将军曹子孝呼为要钱太守
其余皆是衣架饭囊酒桶肉袋耳
操怒曰汝有何能
衡曰天文地理无一不通三教九流无所不晓上可以致君为尧舜下可以配德于孔颜
岂与俗子共论乎
时止有张辽在侧掣剑欲斩之
操曰吾正少一鼓吏早晚朝贺宴享可令祢衡充此职
衡不推辞应声而去
辽曰此人出言不逊何不杀之
操曰此人素有虚名远近所闻
今日杀之天下必谓我不能容物
彼自以为能故令为鼓吏以辱之
来日操于省厅上大宴宾客令鼓吏挝鼓
旧吏云挝鼓必换新衣
衡穿旧衣而入
遂击鼓为《渔阳三挝》
音节殊妙渊渊有金石声
坐客听之莫不慷慨流涕
左右喝曰何不更衣
衡当面脱下旧破衣服裸体而立浑身尽露
坐客皆掩面
衡乃徐徐着裤颜色不变
操叱曰庙堂之上何太无礼
衡曰欺君罔上乃谓无礼
吾露父母之形以显清白之体耳
操曰汝为清白谁为污浊
衡曰汝不识贤愚是眼浊也不读诗书是口浊也不纳忠言是耳浊也不通古今是身浊也不容诸侯是腹浊也常怀篡逆是心浊也
吾乃天下名士用为鼓吏是犹阳货轻仲尼臧仓毁孟子耳
欲成王霸之业而如此轻人耶
时孔融在坐恐操杀衡乃从容进曰祢衡罪同胥靡不足发明王之梦
操指衡而言曰令汝往荆州为使
如刘表来降便用汝作公卿
衡不肯往
操教备马三匹令二人扶挟而行却教手下文武整酒于东门外送之
荀彧曰如祢衡来不可起身
衡至下马入见众皆端坐
衡放声大哭
荀彧问曰何为而哭
衡曰行于死柩之中如何不哭
众皆曰吾等是死尸汝乃无头狂鬼耳
衡曰吾乃汉朝之臣不作曹瞒之党安得无头
众欲杀之
荀彧急止之曰量鼠雀之辈何足汗刀
衡曰吾乃鼠雀尚有人性汝等只可谓之蜾虫
众恨而散
衡至荆州见刘表毕虽颂德实讥讽
表不喜令去江夏见黄祖
或问表曰祢衡戏谑主公何不杀之
表曰祢衡数辱曹操操不杀者恐失人望故令作使于我欲借我手杀之使我受害贤之名也
吾今遣去见黄祖使曹操知我有识
众皆称善
时袁绍亦遣使至
表问众谋士曰袁本初又遣使来曹孟德又差祢衡在此当从何便
从事中郎将韩嵩进曰今两雄相持将军若欲有为乘此破敌可也
如其不然将择其善者而从之
今曹操善能用兵贤俊多归其势必先取袁绍然后移兵向江东恐将军不能御莫若举荆州以附操操必重待将军矣
表曰汝且去许都观其动静再作商议
嵩曰君臣各有定分
嵩今事将军虽赴汤蹈火一唯所命
将军若能上顺天子下从曹公使嵩可也如持疑未定嵩到京师天子赐嵩一官则嵩为天子之臣不复为将军死矣
表曰汝且先往观之
吾别有主意
嵩辞表到许都见操
操遂拜嵩为侍中领零陵太守
荀彧曰韩嵩来观动静未有微功重加此职祢衡又无音耗丞相遣而不问何也
操曰祢衡辱吾太甚故借刘表手杀之何必再问
遂遣韩嵩回荆州说刘表
嵩回见表称颂朝廷盛德劝表遣子入侍表大怒曰汝怀二心耶
嵩大叫曰将军负嵩焉不负将军
蒯良曰嵩未去之前先有此言矣
刘表遂赦之
人报黄祖斩了祢衡表问其故对曰黄祖与祢衡共饮皆醉
祖问衡曰君在许都有何人物
衡曰大儿孔文举小儿杨德祖
除此二人别无人物
祖曰似我何如
衡曰汝似庙中之神虽受祭祀恨无灵验
祖大怒曰汝以我为土木偶人耶
衡至死骂不绝口刘表闻衡死亦嗟呀不已令葬于鹦鹉洲边
后人有诗叹曰黄祖才非长者俦祢衡珠碎此江头
今来鹦鹉洲边过惟有无情碧水流
却说曹操知祢衡受害笑曰腐儒舌剑反自杀矣
因不见刘表来降便欲兴兵问罪
荀彧谏曰袁绍未平刘备未灭而欲用兵江汉是犹舍心腹而顺手足也
可先灭袁绍后灭刘备江汉可一扫而平矣
且说董承自刘玄德去后日夜与王子服等商议无计可施
建安五年元旦朝贺见曹操骄横愈甚感愤成疾
帝知国舅染病令随朝太医前去医治
此医乃洛阳人姓吉名太字称平人皆呼为吉平当时名医也
平到董承府用药调治旦夕不离常见董承长吁短叹不敢动问
时值元宵吉平辞去承留住二人共饮
饮至更余承觉困倦就和衣而睡
忽报王子服等四人至承出接入
服曰大事谐矣
承曰愿闻其说
服曰刘表结连袁绍起兵五十万共分十路杀来
马腾结连韩遂起西凉军七十二万从北杀来
曹操尽起许昌兵马分头迎敌城中空虚
若聚五家僮仆可得千余人
乘今夜府中大宴庆赏元宵将府围住突入杀之
不可失此机会
承大喜即唤家奴各人收拾兵器自己披挂绰枪上马约会都在内门前相会同时进兵
夜至二鼓众兵皆到
董承手提宝剑徒步直入见操设宴后堂大叫操贼休走
一剑剁去随手而倒
霎时觉来乃南柯一梦口中犹骂操贼不止
吉平向前叫曰汝欲害曹公乎
承惊惧不能答
吉平曰国舅休慌
某虽医人未尝忘汉
某连日见国舅嗟叹不敢动问
恰才梦中之言已见真情幸勿相瞒
倘有用某之处虽灭九族亦无后悔
承掩面而哭曰只恐汝非真心
平遂咬下一指为誓
承乃取出衣带诏令平视之且曰今之谋望不成者乃刘玄德马腾各自去了无计可施因此感而成疾
平曰不消诸公用心
操贼性命只在某手中
承问其故
平曰操贼常患头风痛入骨髓才一举发便召某医治
如早晚有召只用一服毒药必然死矣何必举刀兵乎
承曰若得如此救汉朝社稷者皆赖君也
时吉平辞归
承心中暗喜步入后堂忽见家奴秦庆童同侍妾云英在暗处私语
承大怒唤左右捉下欲杀之
夫人劝免其死各人杖脊四十将庆童锁于冷房
庆童怀恨夤夜将铁锁扭断跳墙而出径入曹操府中告有机密事
操唤入密室问之
庆童云王子服吴子兰种辑吴硕马腾五人在家主府中商议机密必然是谋丞相
家主将出白绢一段不知写着甚的
近日吉平咬指为誓我也曾见
曹操藏匿庆童于府中董承只道逃往他方去了也不追寻
次日曹操诈患头风召吉平用药
平自思曰此贼合休
暗藏毒药入府
操卧于床上令平下药
平曰此病可一服即愈
教取药罐当面煎之
药已半干平已暗下毒药亲自送上
操知有毒故意迟延不服
平曰乘热服之少汗即愈
操起曰汝既读儒书必知礼义君有疾饮药臣先尝之父有疾饮药子先尝之
汝为我心腹之人何不先尝而后进
平曰药以治病何用人尝
平知事已泄纵步向前扯住操耳而灌之
操推药泼地砖皆迸裂
操未及言左右已将吉平执下
操曰吾岂有疾特试汝耳
汝果有害我之心
遂唤二十个精壮狱卒执平至后园拷问
操坐于亭上将平缚倒于地
吉平面不改容略无惧怯
操笑曰量汝是个医人安敢下毒害我
必有人唆使你来
你说出那人我便饶你
平叱之曰汝乃欺君罔上之贼天下皆欲杀汝岂独我乎
操再三磨问
平怒曰我自欲杀汝安有人使我来
今事不成惟死而已
操怒教狱卒痛打
打到两个时辰皮开肉裂血流满阶
操恐打死无可对证令狱卒揪去静处权且将息
传令次日设宴请众大臣饮酒
惟董承托病不来
王子服等皆恐操生疑只得俱至
操于后堂设席
酒行数巡曰筵中无可为乐我有一人可为众官醒酒
教二十个狱卒与吾牵来
须臾只见一长枷钉着吉平拖至阶下
操曰众官不知此人连结恶党欲反背朝廷谋害曹某今日天败请听口词
操教先打一顿昏绝于地以水喷面
吉平苏醒睁目切齿而骂曰操贼
不杀我更待何时
操曰同谋者先有六人
与汝共七人耶
平只是大骂
王子服等四人面面相觑如坐针毡
操教一面打一面喷
平并无求饶之意
操见不招且教牵去
众官席散操只留王子服等四人夜宴
四人魂不附体只得留待
操曰本不相留争奈有事相问
汝四人不知与董承商议何事
子服曰并未商议甚事
操曰白绢中写着何事
子服等皆隐讳
操教唤出庆童对证
子服曰汝于何处见来
庆童曰你回避了众人六人在一处画字如何赖得
子服曰此贼与国舅侍妾通奸被责诬主不可听也
操曰吉平下毒非董承所使而谁
子服等皆言不知
操曰今晚自首尚犹可恕若待事发其实难容
子服等皆言并无此事
操叱左右将四人拿住监禁
次日带领众人径投董承家探病
承只得出迎
操曰缘何夜来不赴宴
承曰微疾未痊不敢轻出
操曰此是忧国家病耳
操曰国舅知吉平事乎
承曰不知
操冷笑曰国舅如何不知
唤左右牵来与国舅起病
承举措无地
须臾二十狱卒推吉平至阶下
吉平大骂曹操逆贼
操指谓承曰此人曾攀下王子服等四人吾已拿下廷尉
尚有一人未曾捉获
因问平曰谁使汝来药我
可速招出
平曰天使我来杀逆贼
操怒教打
身上无容刑之处
承在座视之心如刀割
操又问平曰你原有十指今如何只有九指
平曰嚼以为誓誓杀国贼
操教取刀来就阶下截去其九指曰一发截了教你为誓
平曰尚有口可以吞贼有舌可以骂贼
操令割其舌
平曰且勿动手
吾今熬刑不过只得供招
可释吾缚
操曰释之何碍
遂命解其缚
平起身望阙拜曰臣不能为国家除贼乃天数也
拜毕撞阶而死
操令分其肢体号令
时建安五年正月也
史官有诗曰汉朝无起色医国有称平立誓除奸党捐躯报圣明
极刑词愈烈惨死气如生
十指淋漓处千秋仰异名
操见吉平已死教左右牵过秦庆童至面前
操曰国舅认得此人否
承大怒曰逃奴在此即当诛之
操曰他首告谋反今来对证谁敢诛之
承曰丞相何故听逃奴一面之说
操曰王子服等吾已擒下皆招证明白汝尚抵赖乎
即唤左右拿下命从人直入董承卧房内搜出衣带诏并义状
操看了笑曰鼠辈安敢如此
遂命将董承全家良贱尽皆监禁休教走脱一个
操回府以诏状示众谋士商议要废献帝更立新君
正是数行丹诏成虚望一纸盟书惹祸殃
未知献帝性命如何且听下文分解
却说曹操见了衣带诏与众谋士商议欲废却献帝更择有德者立之
程昱谏曰明公所以能威震四方号令天下者以奉汉家名号故也今诸侯未平遽行废立之事必起兵端矣
只将董承等五人并其全家老小押送各门处斩
死者共七百余人
城中官民见者无不下泪
后人有诗叹董承曰密诏传衣带天言出禁门
当年曾救驾此日更承恩
忧国成心疾除奸入梦魂
忠贞千古在成败复谁论
又有叹王子服等四人诗曰书名尺素矢忠谋慷慨思将君父酬
赤胆可怜捐百口丹心自是足千秋
且说曹操既杀了董承等众人怒气未消遂带剑入宫来弑董贵妃
贵妃乃董承之妹帝幸之已怀孕五月
当日帝在后宫正与伏皇后私论董承之事至今尚无音耗
忽见曹操带剑入宫面有怒容帝大惊失色
操曰董承谋反陛下知否
帝曰董卓已诛矣
操大声曰不是董卓
帝战栗曰朕实不知
操曰忘了破指修诏耶
帝不能答
操叱武士擒董妃至
帝告曰董妃有五月身孕望丞相见怜
操曰若非天败吾已被害
岂得复留此女为吾后患
伏后告曰贬于冷宫待分娩了杀之未迟
操曰欲留此逆种为母报仇乎
董妃泣告曰乞全尸而死勿令彰露
操令取白练至面前
帝泣谓妃曰卿于九泉之下勿怨朕躬
言讫泪下如雨
伏后亦大哭
操怒曰犹作儿女态耶
叱武士牵出勒死于宫门之外
后人有诗叹董妃曰春殿承恩亦枉然伤哉龙种并时捐
堂堂帝主难相救掩面徒看泪涌泉
操谕监宫官曰今后但有外戚宗族不奉吾旨辄入宫门者斩守御不严与同罪
又拨心腹人三千充御林军令曹洪统领以为防察
操谓程昱曰今董承等虽诛尚有马腾刘备亦在此数不可不除
昱曰马腾屯军西凉未可轻取但当以书慰劳勿使生疑诱入京师图之可也
刘备现在徐州分布掎角之势亦不可轻敌
况今袁绍屯兵官渡常有图许都之心
若我一旦东征刘备势必求救于绍
绍乘虚来袭何以当之
操曰非也
备乃人杰也今若不击待其羽翼既成
急难图矣
袁绍虽强事多怀疑不决何足忧乎
正议间郭嘉自外而入
操问曰吾欲东征刘备奈有袁绍之忧如何
嘉曰绍性迟而多疑其谋士各相妒忌不足忧也
刘备新整军兵众心未服丞相引兵东征一战可定矣
操大喜曰正合吾意
遂起二十万大军分兵五路下徐州
细作探知报入徐州
孙乾先往下邳报知关公随至小沛报知玄德玄德与孙乾计议曰此必求救于袁绍方可解危
于是玄德修书一封遣孙乾至河北
乾乃先见田丰具言其事求其引进
丰即引孙乾入见绍呈上书信
只见绍形容憔悴衣冠不整
丰曰今日主公何故如此
绍曰我将死矣
丰曰主公何出此言
绍曰吾生五子惟最幼者极快吾意今患疥疮命已垂绝
吾有何心更论他事乎
丰曰今曹操东征刘玄德许昌空虚若以义兵乘虚而入上可以保天子下可以救万民
此不易得之机会也惟明公裁之
绍曰吾亦知此最好奈我心中恍惚恐有不利
丰曰何恍惚之有
绍曰五子中惟此子生得最异倘有疏虞吾命休矣
遂决意不肯发兵乃谓孙乾曰汝回见玄德可言其故
倘有不如意可来相投吾自有相助之处
田丰以杖击地曰遭此难遇之时乃以婴儿之病失此机会
大事去矣可痛惜哉
跌足长叹而出
孙乾见绍不肯发兵只得星夜回小沛见玄德具说此事
玄德大惊曰似此如之奈何
张飞曰兄长勿忧
曹兵远来必然困乏乘其初至先去劫寨可破曹操
玄德曰素以汝为一勇夫耳
前者捉刘岱时颇能用计今献此策亦中兵法
乃从其言分兵劫寨
且说曹操引军往小沛来
正行间狂风骤至忽听一声响亮将一面牙旗吹折
操便令军兵且住聚众谋士问吉凶
荀彧曰风从何方来
吹折甚颜色旗
操曰风自东南方来吹折角上牙旗旗乃青红二色
彧曰不主别事今夜刘备必来劫寨
忽毛玠入见曰方才东南风起吹折青红牙旗一面
主公以为主何吉凶
操曰公意若何
毛玠曰愚意以为今夜必主有人来劫寨
后人有诗叹曰吁嗟帝胄势孤穷全仗分兵劫寨功
争奈牙旗折有兆老天何故纵奸雄
操曰天报应我当即防之
遂分兵九队只留一队向前虚扎营寨余众八面埋伏
是夜月色微明
玄德在左张飞在右分兵两队进发只留孙乾守小沛
且说张飞自以为得计领轻骑在前突入操寨但见零零落落无多人马四边火光大起喊声齐举
飞知中计急出寨外
正东张辽正西许褚正南于禁正北李典东南徐晃西南乐进东北夏侯惇西北夏侯渊八处军马杀来
张飞左冲右突前遮后当所领军兵原是曹操手下旧军见事势已急尽皆投降去了
飞正杀间逢着徐晃大杀一阵后面乐进赶到
飞杀条血路突围而走只有数十骑跟定
欲还小沛去路已断欲投徐州下邳又恐曹军截住寻思无路只得望芒砀山而去
却说玄德引军劫寨将近寨门忽然喊声大震后面冲出一军先截去了一半人马
夏侯惇又到
玄德突围而走夏侯渊又从后赶来
玄德回顾止有三十余骑跟随急欲奔还小沛早望见小沛城中火起只得弃了小沛欲投徐州下邳又见曹军漫山塞野截住去路
玄德自思无路可归想袁绍有言倘不如意可来相投今不若暂往依栖别作良图
遂望青州路而走正逢李典拦住
玄德匹马落荒望北而逃李典掳将从骑去了
且说玄德匹马投青州日行三百里奔至青州城下叫门
门吏问了姓名来报刺史
刺史乃袁绍长子袁谭
谭素敬玄德闻知匹马到来即便开门相迎接入公廨细问其故
玄德备言兵败相投之意
谭乃留玄德于馆驿中住下发书报父袁绍一面差本州人马护送玄德
至平原界口袁绍亲自引众出邺郡三十里迎接玄德
玄德拜谢绍忙答礼曰昨为小儿抱病有失救援于心怏怏不安
今幸得相见大慰平生渴想之思
玄德曰孤穷刘备久欲投于门下奈机缘未遇
今为曹操所攻妻子俱陷想将军容纳四方之士故不避羞惭径来相投
望乞收录
誓当图报
绍大喜相待甚厚同居冀州
且说曹操当夜取了小沛随即进兵攻徐州
糜竺简雍守把不住只得弃城而走
陈登献了徐州
曹操大军入城安民已毕随唤众谋士议取下邳
荀彧曰云长保护玄德妻小死守此城
若不速取
恐为袁绍所窃
操曰吾素爱云长武艺人材欲得之以为己用不若令人说之使降
郭嘉曰云长义气深重必不肯降
若使人说之恐被其害
帐下一人出曰某与关公有一面之交愿往说之
众视之乃张辽也
程昱曰文远虽与云长有旧吾观此人非可以言词说也
某有一计使此人进退无路然后用文远说之彼必归丞相矣
正是整备窝弓射猛虎安排香饵钓鳌鱼
未知其计若何且听下文分解
却说袁绍欲斩玄德
玄德从容进曰明公只听一面之词而绝向日之情耶
备自徐州失散二弟云长未知存否天下同貌者不少岂赤面长须之人即为关某也
明公何不察之
袁绍是个没主张的人闻玄德之言责沮授曰误听汝言险杀好人
遂仍请玄德上帐坐议报颜良之仇
帐下一人应声而进曰颜良与我如兄弟今被曹贼所杀我安得不雪其恨
玄德视其人身长八尺面如獬豸乃河北名将文丑也
袁绍大喜曰非汝不能报颜良之仇
吾与十万军兵便渡黄河追杀曹贼
沮授曰不可
今宜留屯延津分兵官渡乃为上策
若轻举渡河设或有变众皆不能还矣
绍怒曰皆是汝等迟缓军心迁延日月有妨大事
岂不闻兵贵神速乎
沮授出叹曰上盈其志下务其功悠悠黄河吾其济乎
遂托疾不出议事
玄德曰备蒙大恩无可报效意欲与文将军同行一者报明公之德二者就探云长的实信
绍喜唤文丑与玄德同领前部
文丑曰刘玄德屡败之将于军不利
既主公要他去时某分三万军教他为后部
于是文丑自领七万军先行令玄德引三万军随后
且说曹操见云长斩了颜良倍加钦敬表奏朝廷封云长为汉寿亭侯铸印送关公
忽报袁绍又使大将文丑渡黄河已据延津之上
操乃先使人移徙居民于西河然后自领兵迎之传下将令以后军为前军以前军为后军粮草先行军兵在后
吕虔曰粮草在先军兵在后何意也
操曰粮草在后多被剽掠故令在前
虔曰倘遇敌军劫去如之奈何
操曰且待敌军到时却又理会
虚心疑未决
操令粮食辎重沿河堑至延津
操在后军听得前军发喊急教人看时报说河北大将文丑兵至我军皆弃粮草四散奔走
后军又远将如之何
操以鞭指南阜曰此可暂避
人马急奔土阜
操令军士皆解衣卸甲少歇尽放其马
文丑军掩至
众将曰贼至矣
可急收马匹退回白马
荀攸急止之曰此正可以饵敌何故反退
操急以目视荀攸而笑
攸知其意不复言
文丑军既得粮草车仗又来抢马
军士不依队伍自相杂乱
曹操却令军将一齐下土阜击之文丑军大乱
曹兵围裹将来文丑挺身独战军士自相践踏
文丑止遏不住只得拨马回走
操在土阜上指曰文丑为河北名将谁可擒之
张辽徐晃飞马齐出大叫文丑休走
文丑回头见二将赶上遂按住铁枪拈弓搭箭正射张辽
徐晃大叫贼将休放箭
张辽低头急躲一箭射中头盔将簪缨射去
辽奋力再赶坐下战马又被文丑一箭射中面颊
那马跪倒前蹄张辽落地
文丑回马复来徐晃急轮大斧截住厮杀
只见文丑后面军马齐到晃料敌不过拨马而回
文丑沿河赶来
忽见十余骑马旗号翩翻一将当头提刀飞马而来乃关云长也大喝贼将休走
与文丑交马战不三合文丑心怯拨马绕河而走
关公马快赶上文丑脑后一刀将文丑斩下马来
曹操在土阜上见关公砍了文丑大驱人马掩杀
河北军大半落水粮草马匹仍被曹操夺回
云长引数骑东冲西突
正杀之间刘玄德领三万军随后到
前面哨马探知报与玄德云今番又是红面长髯的斩了文丑
玄德慌忙骤马来看隔河望见一簇人马往来如飞旗上写着汉寿亭侯关云长七字
玄德暗谢天地曰原来吾弟果然在曹操处
欲待招呼相见被曹兵大队拥来只得收兵回去
袁绍接应至官渡下定寨栅
郭图审配入见袁绍说今番又是关某杀了文丑刘备佯推不知
袁绍大怒骂曰大耳贼焉敢如此
少顷玄德至绍令推出斩之
玄德曰某有何罪
绍曰你故使汝弟又坏我一员大将如何无罪
玄德曰容伸一言而死曹操素忌备今知备在明公处恐备助公故特使云长诛杀二将
公知必怒
此借公之手以杀刘备也
愿明公思之
袁绍曰玄德之言是也
汝等几使我受害贤之名
喝退左右请玄德上帐而坐
玄德谢曰荷明公宽大之恩无可补报欲令一心腹人持密书去见云长使知刘备消息彼必星夜来到辅佐明公共诛曹操以报颜良文丑之仇若何
袁绍大喜曰吾得云长胜颜良文丑十倍也
玄德修下书札未有人送去
绍令退军武阳连营数十里按兵不动
操乃使夏侯惇领兵守住官渡隘口自己班师回许都大宴众官贺云长之功
因谓吕虔曰昔日吾以粮草在前者乃饵敌之计也
惟荀公达知吾心耳
众皆叹服
正饮宴间忽报汝南有黄巾刘辟龚都甚是猖獗
曹洪累战不利乞遣兵救之
云长闻言进曰关某愿施犬马之劳破汝南贼寇
操曰云长建立大功未曾重酬岂可复劳征进
公曰关某久闲必生疾病
愿再一行
曹操壮之点兵五万使于禁乐进为副将次日便行
荀彧密谓操曰云长常有归刘之心倘知消息必去不可频令出征
操曰今次收功吾不复教临敌矣
且说云长领兵将近汝南扎住营寨
当夜营外拿了两个细作人来
云长视之内中认得一人乃孙乾也
关公叱退左右问乾曰公自溃散之后一向踪迹不闻今何为在此处
乾曰某自逃难飘泊汝南幸得刘辟收留
今将军为何在曹操处
未识甘糜二夫人无恙否
关公因将上项事细说一遍
乾曰近闻玄德公在袁绍处欲往投之未得其便
今刘龚二人归顺袁绍相助攻曹
天幸得将军到此因特令小军引路教某为细作来报将军
来日二人当虚败一阵公可速引二夫人投袁绍处与玄德公相见
关公曰既兄在袁绍处吾必星夜而往
但恨吾斩绍二将恐今事变矣
乾曰吾当先往探彼虚实再来报将军
公曰吾见兄长一面虽万死不辞
今回许昌便辞曹操也
当夜密送孙乾去了
次日关公引兵出龚都披挂出阵
关公曰汝等何故背反朝廷
都曰汝乃背主之人何反责我
关公曰我何为背主
都曰刘玄德在袁本初处汝却从曹操何也
关公更不打话拍马舞刀向前
龚都便走关公赶上
都回身告关公曰故主之恩不可忘也
公当速进我让汝南
关公会意驱军掩杀
刘龚二人佯输诈败四散去了
云长夺得州县安民已定班师回许昌
曹操出郭迎接赏劳军士
宴罢云长回家参拜二嫂于门外
甘夫人曰叔叔西番出军可知皇叔音信否
公答曰未也
关公退二夫人于门内痛哭曰想皇叔休矣
二叔恐我妹妹烦恼故隐而不言
正哭间有一随行老军听得哭声不绝于门外告曰夫人休哭主人现在河北袁绍处
夫人曰汝何由知之
军曰跟关将军出征有人在阵上说来
夫人急召云长责之曰皇叔未尝负汝汝今受曹操之恩顿忘旧日之义不以实情告我何也
关公顿首曰兄今委实在河北
未敢教嫂嫂知者恐有泄漏也
事须缓图不可欲速
甘夫人曰叔宜上紧
公退寻思去计坐立不安
原来于禁探知刘备在河北报与曹操
操令张辽来探关公意
关公正闷坐张辽入贺曰闻兄在阵上知玄德音信特来贺喜
关公曰故主虽在未得一见何喜之有
辽曰兄与玄德交比弟与兄交何如
公曰我与兄朋友之交也我与玄德是朋友而兄弟兄弟而主臣者也岂可共论乎
辽曰今玄德在河北兄往从否
关公曰昔日之言安肯背之
文远须为我致意丞相
张辽将关公之言回告曹操操曰吾自有计留之
且说关公正寻思间忽报有故人相访
及请入却不相识
关公问曰公何人也
答曰某乃袁绍部下南阳陈震也
关公大惊急退左右问曰先生此来必有所为
震出书一缄递与关公
公视之乃玄德书也
其略云备与足下自桃园缔盟誓以同死
今何中道相违割恩断义
君必欲取功名图富贵愿献备首级以成全功
书不尽言死待来命
关公看书毕大哭曰某非不欲寻兄奈不知所在也
安肯图富贵而背旧盟乎
震曰玄德望公甚切公既不背旧盟宜速往见
关公曰人生天地间无终始者非君子也
吾来时明白去时不可不明白
吾今作书烦公先达知兄长容某辞却曹操奉二嫂来相见
震曰倘曹操不允
为之奈何
公曰吾宁死岂肯久留于此
震曰公速作回书免致刘使君悬望
关公写书答云窃闻义不负心忠不顾死
羽自幼读书粗知礼义观羊角哀左伯桃之事未尝不三叹而流涕也
前守下邳
内无积粟外听援兵欲即效死奈有二嫂之重未敢断首捐躯致负所托故尔暂且羁身冀图后会
近至汝南方知兄信即当面辞曹公奉二嫂归
羽但怀异心神人共戮
披肝沥胆笔楮难穷
瞻拜有期伏惟照鉴
陈震得书自回
关公入内告知二嫂随即至相府拜辞曹操
操知来意乃悬回避牌于门
关公怏怏而回命旧日跟随人役收拾车马早晚伺候分付宅中所有原赐之物尽皆留下分毫不可带去
次日再往相府辞谢门首又挂回避牌
关公一连去了数次皆不得见
乃往张辽家相探欲言其事
辽亦托疾不出
关公思曰此曹丞相不容我去之意
我去志已决岂可复留
即写书一封辞谢曹操
书略曰羽少事皇叔誓同生死皇天后土实闻斯言
前者下邳失守所请三事已蒙恩诺
今探知故主现在袁绍军中回思昔日之盟岂容违背
新恩虽厚旧义难忘
兹特奉书告辞伏惟照察
其有余恩未报愿以俟之异日
写毕封固差人去相府投递一面将累次所受金银一一封置库中悬汉寿亭侯印于堂上请二夫人上车
关公上赤兔马手提青龙刀率领旧日跟随人役护送车仗径出北门
门吏挡之
关公怒目横刀大喝一声门吏皆退避
关公既出门谓从者曰汝等护送车仗先行但有追赶者吾自当之勿得惊动二位夫人
从者推车望官道进发
却说曹操正论关公之事未定左右报关公呈书
操即看毕大惊曰云长去矣
忽北门守将飞报关公夺门而去车仗鞍马二十余人皆望北行
又关公宅中人来报说关公尽封所赐金银等物
美女十人另居内室
其汉寿亭侯印悬于堂上
丞相所拨人役皆不带去只带原跟从人及随身行李出北门去了
众皆愕然
一将挺身出曰某愿将铁骑三千去生擒关某献与丞相
众视之乃将军蔡阳也
正是欲离万丈蛟龙穴又遇三千狼虎兵
蔡阳要赶关公毕竟如何且听下文分解
却说曹操部下诸将中自张辽而外只有徐晃与云长交厚其余亦皆敬服独蔡阳不服关公故今日闻其去欲往追之
操曰不忘故主来去明白真丈夫也
汝等皆当效之
遂叱退蔡阳不令去赶
程昱曰丞相待关某甚厚今彼不辞而去乱言片楮冒渎钧威其罪大矣
若纵之使归袁绍是与虎添翼也
不若追而杀了以绝后患
操曰吾昔已许之岂可失信
彼各为其主勿追也
因谓张辽曰云长封金挂印财贿不以动其心爵禄不以移其志此等人吾深敬之
想他去此不远我一发结识他做个人情
汝可先去请住他待我与他送行更以路费征袍赠之使为后日记念
张辽领命单骑先往
曹操引数十骑随后而来
却说云长所骑赤兔马日行千里本是赶不上因欲护送车仗不敢纵马按辔徐行
忽听背后有人大叫云长且慢行
回头视之见张辽拍马而至
关公教车仗从人只管望大路紧行自己勒住赤兔马按定青龙刀问曰文远莫非欲追我回乎
辽曰非也
丞相知兄远行欲来相送特先使我请住台驾别无他意
关公曰便是丞相铁骑来吾愿决一死战
遂立马于桥上望之
见曹操引数十骑飞奔前来背后乃是许褚徐晃于禁李典之辈
操见关公横刀立马于桥上令诸将勒住马匹左右排开
关公见众人手中皆无军器方始放心
操曰云长行何太速
关公于马上欠身答曰关某前曾禀过丞相
今故主在河北不由某不急去
累次造府不得参见故拜书告辞封金挂印纳还丞相
望丞相勿忘昔日之言
操曰吾欲取信于天下安肯有负前言
恐将军途中乏用特具路资相送
一将便从马上托过黄金一盘
关公曰累蒙恩赐尚有余资
留此黄金以赏将士
操曰特以少酬大功于万一何必推辞
关公曰区区微劳何足挂齿
操笑曰云长天下义士恨吾福薄不得相留
锦袍一领略表寸心
令一将下马双手捧袍过来
云长恐有他变不敢下马用青龙刀尖挑锦袍披于身上勒马回头称谢曰蒙丞相赐袍异日更得相会
遂下桥望北而去
许褚曰此人无礼太甚何不擒之
操曰彼一人一骑吾数十余人安得不疑
吾言既出不可追也
曹操自引众将回城于路叹想云长不已
不说曹操自回
且说关公来赶车仗
约行三十里却只不见
云长心慌纵马四下寻之
忽见山头一人高叫关将军且住
云长举目视之只见一少年黄巾锦衣持枪跨马马项下悬着首级一颗引百余步卒飞奔前来
公问曰汝何人也
少年弃枪下马拜伏于地
云长恐是诈勒马持刀问曰壮士愿通姓名
答曰吾本襄阳人姓廖名化字元俭
因世乱流落江湖聚众五百余人劫掠为生
恰才同伴杜远下山巡哨误将两夫人劫掠上山
吾问从者知是大汉刘皇叔夫人且闻将军护送在此吾即欲送下山来
杜远出言不逊被某杀之
今献头与将军请罪
关公曰二夫人何在
化曰现在山中
关公教急取下山
不移时百余人簇拥车仗前来
关公下马停刀叉手于车前问候曰二嫂受惊否
二夫人曰若非廖将军保全已被杜远所辱
关公问左右曰廖化怎生救夫人
左右曰杜远劫上山去就要与廖化各分一人为妻
廖化问起根由好生拜敬杜远不从已被廖化杀了
关公听言乃拜谢廖化
廖化欲以部下人送关公
关公寻思此人终是黄巾余党未可作伴乃谢却之
廖化又拜送金帛关公亦不受
廖化拜别自引人伴投山谷中去了
云长将曹操赠袍事告知二嫂催促车仗前行
至天晚投一村庄安歇
庄主出迎须发皆白问曰将军姓甚名谁
关公施礼曰吾乃刘玄德之弟关某也
老人曰莫非斩颜良文丑的关公否
公曰便是
老人大喜便请入庄
关公曰车上还有二位夫人
老人便唤妻女出迎
二夫人至草堂上关公叉手立于二夫人之侧
老人请公坐公曰尊嫂在上安敢就坐
老人乃令妻女请二夫人入内室款待自于草堂款待关公
关公问老人姓名
老人曰吾姓胡名华
桓帝时曾为议郎致仕归乡
今有小儿胡班在荣阳太守王植部下为从事
将军若从此处经过某有一书寄与小儿
关公允诺
次日早膳毕请二嫂上车取了胡华书信相别而行取路投洛阳来
前至一关名东岭关
把关将姓孔名秀引五百军兵在岭上把守
当日关公押车仗上岭军士报知孔秀秀出关来迎
关公下马与孔秀施礼
秀曰将军何往
公曰某辞丞相特往河北寻兄
秀曰河北袁绍正是丞相对头
将军此去必有丞相文凭
公曰因行期慌迫不曾讨得
秀曰既无文凭待我差人禀过丞相方可放行
关公曰待去禀时须误了我行程
秀曰法度所拘不得不如此
关公曰汝不容我过关乎
秀曰汝要过去留下老小为质
关公大怒举刀就杀孔秀
秀退入关去鸣鼓聚军披挂上马杀下关来大喝曰汝敢过去么
关公约退车仗纵马提刀竟不打话直取孔秀
秀挺枪来迎
两马相交只一合钢刀起处孔秀尸横马下
众军便走
关公曰军士休走
吾杀孔秀不得已也与汝等无干
借汝众军之口传语曹丞相言孔秀欲害我我故杀之
众军俱拜于马前
关公即请二夫人车仗出关望洛阳进发
早有军士报知洛阳太守韩福
韩福急聚众将商议
牙将孟坦曰既无丞相文凭即系私行若不阻挡必有罪责
韩福曰关公勇猛颜良文丑俱为所杀
今不可力敌只须设计擒之
孟坦曰吾有一计先将鹿角拦定关口待他到时小将引兵和他交锋佯败诱他来追公可用暗箭射之
若关某坠马即擒解许都必得重赏
商议停当人报关公车仗已到
韩福弯弓插箭引一千人马排列关口问来者何人
关公马上欠身言曰吾汉寿亭侯关某敢借过路
韩福曰有曹丞相文凭否
关公曰事冗不曾讨得
韩福曰吾奉承相钧命镇守此地专一盘诘往来奸细
若无文凭即系逃窜
关公怒曰东岭孔秀已被吾杀
汝亦欲寻死耶
韩福曰谁人与我擒之
孟坦出马轮双刀来取关公
关公约退车仗拍马来迎
孟坦战不三合拨回马便走
关公赶来
孟坦只指望引诱关公不想关公马快早已赶上只一刀砍为两段
关公勒马回来韩福闪在门首尽力放了一箭正射中关公左臂
公用口拔出箭血流不住飞马径奔韩福冲散众军韩福急走不迭关公手起刀落带头连肩斩于马下杀散众军保护车仗
关公割帛束住箭伤于路恐人暗算不敢久住连夜投汜水关来
把关将乃并州人氏姓卞名喜善使流星锤原是黄巾余党后投曹操拨来守关
当下闻知关公将到寻思一计就关前镇国寺中埋伏下刀斧手二百余人诱关公至寺约击盏为号欲图相害
安排已定出关迎接关公
公见卞喜来迎便下马相见
喜曰将军名震天下谁不敬仰
今归皇叔足见忠义
关公诉说斩孔秀韩福之事
卞喜曰将军杀之是也
某见丞相代禀衷曲
关公甚喜同上马过了汜水关到镇国寺前下马
众僧鸣钟出迎
原来那镇国寺乃汉明帝御前香火院本寺有僧三十余人
内有一僧却是关公同乡人法名普净
当下普净已知其意向前与关公问讯曰将军离蒲东几年矣
关公曰将及二十年矣
普净曰还认得贫僧否
公曰离乡多年不能相识
普净曰贫僧家与将军家只隔一条河
卞喜见普净叙出乡里之情恐有走泄乃叱之曰吾欲请将军赴宴汝僧人何得多言
关公曰不然
乡人相遇安得不叙旧情耶
普净请关公方丈待茶
关公曰二位夫人在车上可先献茶
普净教取茶先奉夫人然后请关公入方丈
普净以手举所佩戒刀以目视关公
公会意命左右持刀紧随
卞喜请关公于法堂筵席
关公曰卞君请关某是好意还是歹意
卞喜未及回言关公早望见壁衣中有刀斧手乃大喝卞喜曰吾以汝为好人安敢如此
卞喜知事泄大叫左右下手
左右方欲动手皆被关公拔剑砍之
卞喜下堂绕廊而走关公弃剑执大刀来赶
卞喜暗取飞锤掷打关公
关公用刀隔开锤赶将入去一刀劈卞喜为两段
随即回身来看二嫂早有军人围住见关公来四下奔走
关公赶散谢普净曰若非吾师已被此贼害矣
普净曰贫僧此处难容收拾衣钵亦往他处云游也
后会有期将军保重
关公称谢护送车仗往荥阳进发
荥阳太守王植却与韩福是两亲家闻得关公杀了韩福商议欲暗害关公乃使人守住关口
待关公到时王植出关喜笑相迎
关公诉说寻兄之事
植曰将军于路驱驰夫人车上劳困且请入城馆驿中暂歇一宵来日登途未迟
关公见王植意甚殷勤遂请二嫂入城
馆驿中皆铺陈了当
王植请公赴宴公辞不往植使人送筵席至馆驿
关公因于路辛苦请二嫂晚膳毕就正房歇定令从者各自安歇饱喂马匹
关公亦解甲憩息
却说王植密唤从事胡班听令曰关某背丞相而逃又于路杀太守并守关将校死罪不轻
此人武勇难敌
汝今晚点一千军围住馆驿一人一个火把待三更时分一齐放火不问是谁尽皆烧死
吾亦自引军接应
胡班领命便点起军士密将干柴引火之物搬于馆驿门首约时举事
胡班寻思我久闻关云长之名不识如何模样试往窥之
乃至驿中问驿吏曰关将军在何处
答曰正厅上观书者是也
胡班潜至厅前见关公左手绰髯于灯下凭几看书
班见了失声叹曰真天人也
公问何人胡班入拜曰荥阳太守部下从事胡班
关公曰莫非许都城外胡华之子否
班曰然也
公唤从者于行李中取书付班
班看毕叹曰险些误杀忠良
遂密告曰王植心怀不仁欲害将军暗令人四面围住馆驿约于三更放火
今某当先去开了城门将军急收拾出城
关公大惊忙披挂提刀上马请二嫂上车尽出馆驿果见军士各执火把听候
关公急来到城边只见城门已开
关公催车仗急急出城
胡班还去放火
关公行不到数里背后火把照耀人马赶来
当先王植大叫关某休走
关公勒马大骂匹夫
我与你无仇如何令人放火烧我
王植拍马挺枪径奔关公被关公拦腰一刀砍为两段
人马都赶散
关公催车仗速行于路感胡班不已
行至滑州界首有人报与刘延
延引数十骑出郭而迎
关公马上欠身而言曰太守别来无恙
延曰公今欲何往
公曰辞了丞相去寻家兄
延曰玄德在袁绍处绍乃丞相仇人如何容公去
公曰昔日曾言定来
延曰今黄河渡口关隘夏侯惇部将秦琪据守恐不容将军过渡
公曰太守应付船只若何
延曰船只虽有不敢应付
公曰我前者诛颜良文丑亦曾与足下解厄
今日求一渡船而不与何也
延曰只恐夏侯惇知之必然罪我
关公知刘延无用之人遂自催车仗前进
到黄河渡口秦琪引军出问来者何人
关公曰汉寿亭侯关某也
琪曰今欲何往
关公曰欲投河北去寻兄长刘玄德敬来借渡
琪曰丞相公文何在
公曰吾不受丞相节制有甚公文
琪曰吾奉夏侯将军将令守把关隘你便插翅也飞不过去
关公大怒曰你知我于路斩戮拦截者乎
琪曰你只杀得无名下将敢杀我么
关公怒曰汝比颜良文丑若何
秦琪大怒纵马提刀直取关公
二马相交只一合关公刀起秦琪头落
关公曰当吾者已死余人不必惊走
速备船只送我渡河
军士急撑舟傍岸
关公请二嫂上船渡河
渡过黄河便是袁绍地方
关公所历关隘五处斩将六员
后人有诗叹曰挂印封金辞汉相寻兄遥望远途还
马骑赤兔行千里刀偃青龙出五关
忠义慨然冲宇宙英雄从此震江山
独行斩将应无敌今古留题翰墨间
关公于马上自叹曰吾非欲沿途杀人奈事不得已也
曹公知之必以我为负恩之人矣
正行间忽见一骑自北而来大叫云长少住
关公勒马视之乃孙乾也
关公曰自汝南相别一向消息若何
乾曰刘辟龚都自将军回兵之后复夺了汝南遣某往河北结好袁绍请玄德同谋破曹之计
不想河北将士各相妒忌
田丰尚囚狱中沮授黜退不用审配郭图各自争权袁绍多疑主持不定
某与刘皇叔商议先求脱身之计
今皇叔已往汝南会合刘辟去了
恐将军不知反到袁绍处或为所害特遣某于路迎接将来
幸于此得见
将军可速往汝南与皇叔相会
关公教孙乾拜见夫人
夫人问其动静
孙乾备说袁绍二次欲斩皇叔今幸脱身往汝南去了
夫人可与云长到此相会
二夫人皆掩面垂泪
关公依言不投河北去径取汝南来
正行之间背后尘埃起处一彪人马赶来当先夏侯惇大叫关某休走
正是六将阻关徒受死一军拦路复争锋
毕竟关公怎生脱身且听下文分解
却说关公同孙乾保二嫂向汝南进发不想夏侯惇领三百余骑从后追来
孙乾保车仗前行
关公回身勒马按刀问曰汝来赶我有失丞相大度
夏侯惇曰丞相无明文传报汝于路杀人又斩吾部将无礼太甚
我特来擒你献与丞相发落
言讫便拍马挺枪欲斗
只见后面一骑飞来大叫不可与云长交战
关公按辔不动
来使于怀中取出公文谓夏侯惇曰丞相敬爱关将军忠义恐于路关隘拦截故遣某特赍公文遍行诸处
惇曰关某于路杀把关将士丞相知否
来使曰此却未知
惇曰我只活捉他去见丞相待丞相自放他
关公怒曰吾岂惧汝耶
拍马持刀直取夏侯惇
惇挺枪来迎
两马相交战不十合忽又一骑飞至大叫二将军少歇
惇停枪问来使曰丞相叫擒关某乎
使者曰非也
丞相恐守关诸将阻挡关将军故又差某驰公文来放行
惇曰丞相知其于路杀人否
使者曰未知
惇曰既未知其杀人不可放去
指挥手下军士将关公围住
关公大怒舞刀迎战
两个正欲交锋阵后一人飞马而来大叫云长元让休得争战
众视之乃张辽也
二人各勒住马
张辽近前言曰奉丞相钧旨因闻知云长斩关杀将恐于路有阻特差我传谕各处关隘任便放行
惇曰秦琪是蔡阳之甥
他将秦琪托付我处今被关某所杀怎肯干休
辽曰我见蔡将军自有分解
既丞相大度教放云长去公等不可废丞相之意
夏侯惇只得将军马约退
辽曰云长今欲何往
关公曰闻兄长又不在袁绍处吾今将遍天下寻之
辽曰既未知玄德下落且再回见丞相若何
关公笑曰安有是理
文远回见丞相幸为我谢罪
说毕与张辽拱手而别
于是张辽与夏侯惇领军自回
关公赶上车仗与孙乾说知此事
二人并马而行
行了数日忽值大雨滂沱行装尽湿
遥望山冈边有一所庄院关公引着车仗到彼借宿
庄内一老人出迎
关公具言来意
老人曰某姓郭名常世居于此
久闻大名幸得瞻拜
遂宰羊置酒相待请二夫人于后堂暂歇
郭常陪关公孙乾于草堂饮酒
一边烘焙行李一边喂养马匹
至黄昏时候忽见一少年引数人入庄径上草堂
郭常唤曰吾儿来拜将军
因谓关公曰此愚男也
关公问何来
常曰射猎方回
少年见过关公即下堂去了
常流泪言曰老夫耕读传家止生此子不务本业惟以游猎为事
是家门不幸也
关公曰方今乱世若武艺精熟亦可以取功名何云不幸
常曰他若肯习武艺便是有志之人
今专务游荡无所不为老夫所以忧耳
关公亦为叹息
至更深郭常辞出
关公与孙乾方欲就寝忽闻后院马嘶人叫
关公急唤从人却都不应乃与孙乾提剑往视之
只见郭常之子倒在地上叫唤从人正与庄客厮打
公问其故
从人曰此人来盗赤兔马被马踢倒
我等闻叫唤之声起来巡看庄客们反来厮闹
公怒曰鼠贼焉敢盗吾马
恰待发作郭常奔至告曰不肖子为此歹事罪合万死
奈老妻最怜爱此子乞将军仁慈宽恕
关公曰此子果然不肖适才老翁所言真知子莫若父也
我看翁面且姑恕之
遂分付从人看好了马喝散庄客与孙乾回草堂歇息
次日郭常夫妇出拜于堂前谢曰犬子冒渎虎威深感将军恩恕
关公令唤出我以正言教之
常曰他于四更时分又引数个无赖之徒不知何处去了
关公谢别郭常奉二嫂上车出了庄院与孙乾并马护着车仗取山路而行
不及三十里只见山背后拥出百余人为首两骑马前面那人头裹黄巾身穿战袍后面乃郭常之子也
黄巾者曰我乃天公将军张角部将也
来者快留下赤兔马放你过去
关公大笑曰无知狂贼
汝既从张角为盗亦知刘关张兄弟三人名字否
黄巾者曰我只闻赤面长髯者名关云长却未识其面
汝何人也
公乃停刀立马解开须囊出长髯令视之
其人滚鞍下马脑揪郭常之子拜献于马前
关公问其姓名
告曰某姓裴名元绍
自张角死后一向无主啸聚山林权于此处藏伏
今早这厮来报有一客人骑一匹千里马在我家投宿
特邀某来劫夺此马
不想却遇将军
郭常之子拜伏乞命
关公曰吾看汝父之面饶你性命
郭子抱头鼠窜而去
公谓元绍曰汝不识吾面何以知吾名
元绍曰离此二十里有一卧牛山
山上有一关西人姓周名仓两臂有千斤之力板肋虬髯形容甚伟原在黄巾张宝部下为将张宝死啸聚山林
他多曾与某说将军盛名恨无门路相见
关公曰绿林中非豪杰托足之处
公等今后可各去邪归正勿自陷其身
元绍拜谢
正说话间遥望一彪人马来到
元绍曰此必周仓也
关公乃立马待之
果见一人黑面长身持枪乘马引众而至见了关公惊喜曰此关将军也
疾忙下马俯伏道傍曰周仓参拜
关公曰壮士何处曾识关某来
仓曰旧随黄巾张宝时曾识尊颜恨失身贼党不得相随
今日幸得拜见
愿将军不弃收为步卒早晚执鞭随镫死亦甘心
公见其意甚诚乃谓曰汝若随我汝手下人伴若何
仓曰愿从则俱从不愿从者听之可也
于是众人皆曰愿从
关公乃下马至车前禀问二嫂
甘夫人曰叔叔自离许都于路独行至此历过多少艰难未尝要军马相随
前廖化欲相投叔既却之今何独容周仓之众耶
我辈女流浅见叔自斟酌
公曰嫂嫂之言是也
遂谓周仓曰非关某寡情奈二夫人不从
汝等且回山中待我寻见兄长必来相招
周仓顿首告曰仓乃一粗莽之夫失身为盗今遇将军如重见天日岂忍复错过
若以众人相随为不便可令其尽跟裴元绍去
仓只身步行跟随将军虽万里不辞也
关公再以此言告二嫂
甘夫人曰一二人相从无妨于事
公乃令周仓拨人伴随裴元绍去
元绍曰我亦愿随关将军
周仓曰汝若去时人伴皆散且当权时统领
我随关将军去但有住扎处便来取你
元绍怏怏而别
周仓跟着关公往汝南进发
行了数日遥见一座山城
公问土人此何处也
土人曰此名古城
数月前有一将军姓张名飞引数十骑到此将县官逐去占住古城招军买马积草屯粮
今聚有三五千人马四远无人敢敌
关公喜曰吾弟自徐州失散一向不知下落谁想却在此
乃令孙乾先入城通报教来迎接二嫂
却说张飞在芒砀山中住了月余因出外探听玄德消息偶过古城
入县借粮县官不肯飞怒因就逐去县官夺了县印占住城池权且安身
当日孙乾领关公命入城见飞
施礼毕具言玄德离了袁绍处投汝南去了
今云长直从许都送二位夫人至此请将军出迎
张飞听罢更不回言随即披挂持矛上马引一千余人径出北门
孙乾惊讶又不敢问只得随出城来
关公望见张飞到来喜不自胜付刀与周仓接了拍马来迎
只见张飞圆睁环眼倒竖虎须吼声如雷挥矛向关公便搠
关公大惊连忙闪过便叫贤弟何故如此
岂忘了桃园结义耶
飞喝曰你既无义有何面目来与我相见
关公曰我如何无义
飞曰你背了兄长降了曹操封侯赐爵
今又来赚我
我今与你拼个死活
关公曰你原来不知
我也难说
现放着二位嫂嫂在此贤弟请自问
二夫人听得揭帘而呼曰三叔何故如此
飞曰嫂嫂住着
且看我杀了负义的人然后请嫂嫂入城
甘夫人曰二叔因不知你等下落故暂时栖身曹氏
今知你哥哥在汝南特不避险阻送我们到此
三叔休错见了
糜夫人曰二叔向在许都原出于无奈
飞曰嫂嫂休要被他瞒过了
忠臣宁死而不辱
大丈夫岂有事二主之理
关公曰贤弟休屈了我
孙乾曰云长特来寻将军
飞喝曰如何你也胡说
他那里有好心必是来捉我
关公曰我若捉你须带军马来
飞把手指曰兀的不是军马来也
关公回顾果见尘埃起处一彪人马来到
风吹旗号正是曹军
张飞大怒曰今还敢支吾么
挺丈八蛇矛便搠将来
关公急止之曰贤弟且住
你看我斩此来将以表我真心
飞曰你果有真心我这里三通鼓罢
便要你斩来将
关公应诺
须臾曹军至
为首一将乃是蔡阳挺刀纵马大喝曰你杀吾外甥秦琪却原来逃在此
吾奉丞相命特来拿你
关公更不打话举刀便砍
张飞亲自擂鼓
只见一通鼓未尽关公刀起处蔡阳头已落地
众军士俱走
关公活捉执认旗的小卒过来问取来由
小卒告说蔡阳闻将军杀了他外甥十分忿怒要来河北与将军交战
丞相不肯因差他往汝南攻刘辟
不想在这里遇着将军
关公闻言教去张飞前告说其事
飞将关公在许都时事细问小卒小卒从头至尾说了一遍飞方才信
正说间忽城中军士来报城南门外有十数骑来的甚紧不知是甚人
张飞心中疑虑便转出南门看时果见十数骑轻弓短箭而来
见了张飞滚鞍下马
视之乃糜竺糜芳也
飞亦下马相见
竺曰自徐州失散我兄弟二人逃难回乡
使人远近打听知云长降了曹操主公在于河北又闻简雍亦投河北去了
只不知将军在此
昨于路上遇见一伙客人说有一姓张的将军如此模样今据古城
我兄弟度量必是将军故来寻访
幸得相见
飞曰云长兄与孙乾送二嫂方到已知哥哥下落
二糜大喜同来见关公并参见二夫人
飞遂迎请二嫂入城
至衙中坐定二夫人诉说关公历过之事张飞方才大哭参拜云长
二糜亦俱伤感
张飞亦自诉别后之事一面设宴贺喜
次日张飞欲与关公同赴汝南见玄德
关公曰贤弟可保护二嫂暂住此城待我与孙乾先去探听兄长消息
关公与孙乾引数骑奔汝南来
刘辟龚都接着关公便问皇叔何在
刘辟曰皇叔到此住了数日为见军少复往河北袁本初处商议去了
关公怏怏不乐
孙乾曰不必忧虑
再苦一番驱驰仍往河北去报知皇叔同至古城便了
关公依言辞了刘辟龚都回至古城与张飞说知此事
张飞便欲同至河北
关公曰有此一城便是我等安身之处未可轻弃
我还与孙乾同往袁绍处寻见兄长来此相会
贤弟可坚守此城
飞曰兄斩他颜良文丑如何去得
关公曰不妨
我到彼当见机而变
遂唤周仓问曰卧牛山裴元绍处共有多少人马
仓曰约有四五百
关公曰我今抄近路去寻兄长
汝可往卧牛山招此一枝人马从大路上接来
仓领命而去
关公与孙乾只带二十余骑投河北来将至界首乾曰将军未可轻入只在此间暂歇
待某先入见皇叔别作商议
关公依言先打发孙乾去了遥望前村有一所庄院便与从人到彼投宿
庄内一老翁携杖而出与关公施礼
公具以实告
老翁曰某亦姓关名定
久闻大名幸得瞻谒
遂命二子出见款留关公并从人俱留于庄内
且说孙乾匹马入冀州见玄德具言前事
玄德曰简雍亦在此间可暗请来同议
少顷简雍至与孙乾相见毕共议脱身之计
雍曰主公明日见袁绍只说要往荆州说刘表共破曹操便可乘机而去
玄德曰此计大妙
但公能随我去否
雍曰某亦自有脱身之计
商议已定
次日玄德入见袁绍告曰刘景升镇守荆襄九郡兵精粮足宜与相约共攻曹操
绍曰吾尝遣使约之奈彼未肯相从
玄德曰此人是备同宗备往说之必无推阻
绍曰若得刘表胜刘辟多矣
遂命玄德行
绍又曰近闻关云长已离了曹操欲来河北吾当杀之以雪颜良文丑之恨
玄德曰明公前欲用之吾故召之
今何又欲杀之耶
且颜良文丑比之二鹿耳云长乃一虎也失二鹿而得一虎何恨之有
绍笑曰吾实爱之故戏言耳
公可再使人召之令其速来
玄德曰即遣孙乾往召之可也
绍大喜从之
玄德出简雍进曰玄德此去必不回矣
某愿与偕往一则同说刘表二则监住玄德
绍然其言便命简雍与玄德同行
郭图谏绍曰刘备前去说刘辟未见成事今又使与简雍同往荆州必不返矣
绍曰汝勿多疑简雍自有见识
郭图嗟呀而出
却说玄德先命孙乾出城回报关公一面与简雍辞了袁绍上马出城
行至界首孙乾接着同往关定庄上
关公迎门接拜执手啼哭不止
关定领二子拜于草堂之前
玄德问其姓名
关公曰此人与弟同姓有二子长子关宁学文次子关平学武
关定曰今愚意欲遣次子跟随关将军未识肯容纳否
玄德曰年几何矣
定曰十八岁矣
玄德曰既蒙长者厚意吾弟尚未有子今即以贤郎为子若何
关定大喜便命关平拜关公为父呼玄德为伯父
玄德恐袁绍追之急收拾起行
关平随着关公一齐起身
关定送了一程自回
关公教取路往卧牛山来
正行间忽见周仓引数十人带伤而来
关公引他见了玄德
问其何故受伤仓曰某未至卧牛山之前先有一将单骑而来与裴元绍交锋只一合刺死裴元绍尽数招降人伴占住山寨
仓到彼招诱人伴时止有这几个过来余者俱惧怕不敢擅离
仓不忿与那将交战被他连胜数次身中三枪
因此来报主公
玄德曰此人怎生模样
姓甚名谁
仓曰极其雄壮不知姓名
于是关公纵马当先玄德在后径投卧牛山来
周仓在山下叫骂只见那将全副披挂持枪骤马引众下山
玄德早挥鞭出马大叫曰来者莫非子龙否
那将见了玄德滚鞍下马拜伏道旁
原来果然是赵子龙
玄德关公俱下马相见问其何由至此
云曰云自别使君不想公孙瓒不听人言以致兵败自焚袁绍屡次招云云想绍亦非用人之人因此未往
后欲至徐州投使君又闻徐州失守云长已归曹操使君又在袁绍处
云几番欲来相投只恐袁绍见怪
四海飘零无容身之地
前偶过此处适遇裴元绍下山来欲夺吾马云因杀之借此安身
近闻翼德在古城欲往投之未知真实
今幸得遇使君
玄德大喜诉说从前之事
关公亦诉前事
玄德曰吾初见子龙便有留恋不舍之情
今幸得相遇
云曰云奔走四方择主而事未有如使君者
今得相随大称平生
虽肝脑涂地无恨矣
当日就烧毁山寨率领人众尽随玄德前赴古城
张飞糜竺糜芳迎接入城各相拜诉
二夫人具言云长之事玄德感叹不已
于是杀牛宰马先拜谢天地然后遍劳诸军
玄德见兄弟重聚将佐无缺又新得了赵云关公又得了关平周仓二人欢喜无限连饮数日
后人有诗赞之曰当时手足似瓜分信断音稀杳不闻
今日君臣重聚义正如龙虎会风云
时玄德关张赵云孙乾简雍糜竺糜芳关平周仓部领马步军校共四五千人
玄德欲弃了古城去守汝南恰好刘辟龚都差人来请
于是遂起军往汝南驻扎招军买马徐图征进不在话下
且说袁绍见玄德不回大怒欲起兵伐之
郭图曰刘备不足虑
曹操乃劲敌也不可不除
刘表虽据荆州不足为强
江东孙伯符威镇三江地连六郡谋臣武士极多可使人结之共攻曹操
绍从其言即修书遣陈震为使来会孙策
正是只因河北英雄去引出江东豪杰来
未知其事如何且听下文分解
